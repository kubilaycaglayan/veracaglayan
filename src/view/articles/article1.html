<article>
  <div class="img-wrapper text-center">
    <img class="size-sm rounded-circle" src="../../images/article1-1.png" alt="Aynada kendine bakan kız">
  </div>
  <h2>Özdeğer</h2>
  <p>Kendimizle olan ilişkimizin birçok boyutu var. Özdeğer, özgüven, özkontrol, özsaygı gibi terimleri günlük hayatımızda da sıklıkla duyuyor ve konuşuyoruz. Bunlar ilk bakışta çok benzer, hatta belki aynı şeyler olarak görülse de, tabi ki hepsinin ifade ettiği farklı anlamlar ve hizmet ettiği farklı amaçlar var. Bu yazıda bunların içinden psikolojimiz, davranışlarımız ve ilişkilerimiz üzerinde yüksek önemi olan ‘özdeğer’(self-worth, self-value) kavramını inceliyorum. </p>
  <p> Özdeğer, güzel şeyleri hakkettiğimize olan inancımızdır aslında. Kendimiz hakkında kafamızdaki imaj, fikirlerdir. Bu dünyada önemli ve değerli bir yere sahip olduğumuza dair düşüncelerdir. Kendimizi yanlızca olumlu yönlerimizle değil, bütünüyle kabul etmek ve koşulsuz sevmektir.</p>
  <p>Peki özdeğerimizi belirleyen etkenler neler? Bu sorunun cevabı kişiden kişiye farklılık gösterebilir. Aslında çoğumuz için sorun da burada başlıyor. Yaptığımız hataların en büyüğü; ne iş yaptığımızın, ne kadar kazandığımızın, çevremizde kimler olduğunun ve başarılarımızın özdeğerimizi belirlediğini düşünmek oluyor. Bunlar her ne kadar hayatımızda belli başlı öneme sahip olsalar da, özdeğerimiz üzerinde bir söz hakları yok. Ne iş yaptığınız, kaç arkadaşınız olduğu, diğer insanların hakkınızda ne düşündüğü önemli değil. Sahip olduğunuz statü, mal varlığınız ve başarılarınız kim olduğunuzu belirlemiyor. </p>
  <div class="img-wrapper text-center">
    <img class="size-md rounded" src="../../images/article1-2.png" alt="Kendini sev">
  </div>
  <blockquote>Eğer ben sahip olduklarım isem ve sahip olduklarımı kaybettiysem, kimim ben?
    <br> -Erich Fromm</blockquote>
  <p>Özdeğer doğuştan kazandığımız, yaşantılarla artıp azalmayan bir değer. Aslında bizim bile ne kadar değerli olduğumuz hakkındaki düşüncemiz bunu belirleyemez. İstesek de istemesek de değerliyiz. Fakat bunun doğruluğunu biz kabul etmiyorsak, çevremizdekilerin etmesini de bekleyemeyiz. Biz kendimize nasıl davranıyorsak, karşımızdakine de bize aynı şekilde davranması için izin vermiş oluyoruz.</p>
  <p>Özdeğerimizi bağlamamamız gereken değerlere bağladığımızda bu durumun getirdiği bazı risklerle karşı karşıya kalıyoruz. Çünkü hayatımızdaki değişiklikleri her zaman kontrol edebilecek güce sahip olamayabiliriz. Örneğin; eğer ancak çalıştığınız işyeri sizin kendinize saygı duymanız için bir nedense, bir gün elinizde olmadan o işi kaybedebilirsiniz; ve bu işinizde ne kadar iyi olduğunuzdan bağımsız alınmış bir karar olabilir. Kısacası ne kadar çabalasanız da hayatta kontrol edemeyeceğiniz şeyler var. Bu yüzden kendinize olan saygınızı kontrol edemeyebileceğiniz değişkenlere bağladığınızda çok da sağlam olmayan bir temele ayak basıyorsunuz demektir. Kontrol edebileceğiniz tek şey, olayları nasıl yorumladığınız.
  </p>
  <p>Özdeğer, hayatımızın her alanında bizi etkileyebilen bir konsept. Özdeğerimiz yüksekse sağlıklı bir ilişkiyi hakettiğimizi düşünüp sağlıklı bir partner arayışına giriyoruz, aksi takdirde bir ilişkide mutsuz olsak da o ilişkiyi sonlandıracak gücü kendimizde bulamıyoruz. The Perks of Being a Wallflover filminde çok sevdiğim ve doğru bulduğum bir diyalog geçer. </p>
  <p>-Neden iyi insanlar ilişkilerinde yanlış kişileri seçer?

    -Çünkü hak ettiğimizi sandığımız ilişkileri kabul ederiz.</p>
    <p>Ayrılıkların bazı insanlar için dayanılmaz olmasının en büyük nedenlerinden biri, özdeğerimizi karşımızdaki insanın belirlemesine izin vermemiz. Böylelikle, ancak onun bize verdiği değer kadar iyi hissedebiliyoruz. Sonucunda da eğer bir gün herhangi bir nedenle ayrılık kararı verilirse, kim olduğumuzu unutmuş bir şekilde sudan çıkmış balığa dönüyoruz. Özdeğerimiz de o insanla birlikte çıkıp gidiyor. Bu yüzden de ayrılık eşittir ben yeterince değerli değilim oluyor. </p>
    <p>Özellikle doğu kültürlerinde (bizim de içinde bulunduğumuz) kendini sevme ve değer verme bencillik ve narsisizm ile etiketlenebiliyor. Fakat bunlar birbirinden oldukça farklı konseptler. Kendinizi sevmeniz için diğer insanları daha aşağıda görmeniz gerekmiyor. Kendinize değer vermeniz kibirli olduğunuzu göstermez. Aksine, özdeğeri yüksek insanlar daha uzun süreli ve tatmin edici ilişkiler yaşıyor. Kendilerini sevebildikleri için, başkalarını sevmek de kolaylaşıyor. İlişkilerde gereksiz fedakarlık ve kendinden ödün verme size zarar vereceği gibi, ilişkiyi de risk altına sokar. ‘O kadar fedakarlık yapmama rağmen..’ ile başlayan cümleleri sık kuruyorsanız, belki de artık o kadar fedakarlık yapmamalısınız. Zaten gerçek sevgi, sizi kendinizden ödün verdirecek bir konuma sokmaz.</p>
    <p>Eğer kendimize değer veriyorsak risk alıyoruz, hayatımızda büyük değişiklikler yapabiliyoruz. Çünkü bu yolda harcayacağımız enerjiye değdiğimizi düşünüyoruz. Bir arkadaşınızın sizden büyük bir iyilik istediğini düşünün. Eğer bu kişiye yeterince değer vermiyorsanız isteğini geri çevirmek için türlü bahaneler öne sürmeye başlarsınız. Aynı şeyi kendiniz için atmak istediğiniz bir adımda da deneyimliyorsanız, kendinize ne kadar değer verdiğinizi de gözden geçirmeniz gerekir. </p>
    <p>Aynı şekilde, eğer özdeğere sahipsek sağlıklı yaşamak için alışkanlıklarımızı değiştirme gücüne sahip olabiliyoruz. Bir alışkanlık kazanmak veya birini kaybetmek için iyi bir nedene ihtiyacınız vardır. Sigarayı bırakmak istiyorsanız sigaranın sağlığa zararlı olduğu bilgisi tek başına yeterli olmaz. Bilgi tek başına değişiklik için yeterli değildir. Bunun için sizi güdüleyecek duygusal bir nedene ihtiyacınız var. Bunun da temelini özdeğer oluşturuyor.</p>
    <p>
      Kulağa güzel geliyor ama bunu nasıl başaracağım diyorsanız, bunu da konuşalım. Fakat özdeğerimizi nasıl arttırabiliriz temalı bir bölüm yazmak istemiyorum. Bu bölümün teması ‘zaten sahip olduğumuz değeri nasıl farkına varabiliriz’ olmalı. Anlatacağım basamaklardan herhangi biri üzerine çalışmanız gerektiğini düşünüyorsanız benimle iletişime geçebilirsiniz. Öncelikle özdeğerinizi neyin belirlemediği konusunda anlaşmamız gerek. Yukarıda da söylediğim gibi, bir konuda ne kadar iyi olduğunuz, başarılarınız, başarısızlıklarınız ve diğer insanların fikirleri özdeğeriniz üzerinde rol oynamıyor. Bu yüzden yaşantılarınıza olan bakış açınızda bazı değişiklikler yapmanız gerekebilir. Herhangi bir konuda aldığınız sonucu (bu bir sınavdan başarısız olmak veya sevgilinizden ayrılmak olabilir) yorumlarken kendinize dair fikirlerinizin ve imajınızın değiştiğini farkederseniz bunu uyarı olarak kabul edebilirsiniz. </p>
    <p>Bir diğer önemli basamak kendinizi tanımaya başlamanız. Birçok insan sırf güçsüz yönleriyle ve korkularıyla başbaşa kalmamak için kendini dinlemekten ve yalnız kalmaktan kaçınıyor. Bunu yaparken amacına ulaşsa bile, hayatta birçok şeyi de kaçırmış oluyor. Bunlardan en önemlisi kendini tanımak ve kabul etmek. Güçlü ve güçsüz yönleriyle. Korkularıyla, sevinçleriyle, üzüntüleriyle. Geçmişiyle ve olası geleceğiyle. </p>
    <p>Kendinizi tanımaya başladıktan sonra-tanıdıktan sonra demiyorum, bu sonu olmayan bir süreç- artık güçsüz yanlarınızı ve hatalarınızı farkındasınız. Bunları olduğu gibi de kabul ettiniz. Fakat bu son basamak değil. Çünkü kendinizi olduğunuz gibi kabul etmeniz hiçbir şeyi değiştirmenize gerek yok anlamına gelmez. Güçsüzlükleriniz ve hatalarınız veya diğer kendinizle ilgili keşfettiğiniz olumsuzluklar geleceğiniz için size yön vermiyorsa farkındalığınız tek başına sizi ileriye götürmez. Aynaya baktığınızda kendinizle mutlu olabilmeniz için olduğunuz yerde durmadığınızı, farkında olduğunuz konular üzerine çalıştığınızı da bilmeniz gerekir. </p>
    <p>Özdeğer aniden kazanacağınız bir olgu değil. Tabii eğer yakın zamanda güzel bir şey deneyimlediysek kendimiz hakkında iyi hissetmek çok da zor değil. Fakat unutmayın ki herhangi bir konuda çoğunlukla iyi performans gösterebilirsiniz, ama zamanı geldiğinde hata da yapacaksınız. Sağlıklı bir özdeğere sahip olduğunuzu ancak olumsuz bir deneyimden sonra eğer hala kendiniz hakkında iyi hissedebiliyorsanız anlayabilirsiniz. Çünkü ancak o zaman koşulsuz sevgiden bahsedebiliriz. Kendinize değer vermek için koşullar koymayın.</p>
    <div class="signature font-two">Uzm.Psk. Vera Çağlayan</div>
</article>
